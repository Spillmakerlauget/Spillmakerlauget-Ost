# Vedtekter for foreningen Spillmakerlauget Øst

## § 1 Foreningens navn
Foreningens navn er Spillmakerlauget Øst og ble stiftet 13. november 2013. Engelsk navn er East Norwergian Game Makers Guild.

## § 2 Formål og visjon
Spillmakerlauget Øst er interesseorganisasjon for enkeltpersoner som lager eller ønsker å lage spill i Øst-Norge. 

Med spill menes elektroniske spill, brettspill, rollespill, laiv og andre former for interaktive regelsystemer. 

Med Øst-Norge menes fylkene Oslo, Viken og Innlandet. Hovedvekten av aktiviteter er i Oslo, men medlemmer kan også legge til rette for aktiviteter andre steder i Øst-Norge.

Lauget har følgende formål:

-	Å jobbe for en bærekraftig spillindustri i Øst-Norge
-	Å være et bindeledd mellom utdanning og industri
-	Å forbli en ideell og gjennomsiktig organisasjon
-	Å være en arena for menings- og kunnskapsutveksling for alle interesserte innenfor vårt felt


Lauget baserer seg på frivillig engasjement, og er uavhengig av organisasjoner som medlemmer arbeider i og organisasjoner som sponser lauget.

Spillmakerlauget Øst er medlem av og følger vedtektene til Spillmakerlauget (Norge).
 
## § 3 Juridisk person
Foreningen er en selveiende og frittstående juridisk person med upersonlig og begrenset ansvar for gjeld.

## § 4 Medlemmer
Alle enkeltpersoner med interesse for spillutvikling og å fremme spillutvikling som bransje kan bli medlem av Spillmakerlauget. Nye medlemmer blir automatisk medlem av Spillmakerlauget og har tilknytning og stemmerett til det regionale lauget medlemmet selv har valgt.

## § 5 Stemmerett og valgbarhet
For å ha stemmerett må man være fylt 15 år, ha hatt gyldig medlemskap i minst 1 måned og ha oppfylt medlemsforpliktelsene. Ingen kan møte eller avgi stemme ved fullmakt.
 
Alle medlemmer som har stemmerett er valgbare til tillitsverv i foreningen, og som representant til ting eller møte i overordnede organisasjonsledd. Tillitsvalgt kan imidlertid ikke samtidig være arbeidstaker i foreningen.

## § 6 Kontingent
Hvis foreningen bestemmer at det skal være en kontingent skal denne fastsettes av årsmøtet og betales forskuddsvis.
Medlemmer som skylder kontingent for mer enn ett år, har ikke stemmerett eller andre rettigheter, og kan av styret strykes som medlem av foreningen. Strykes et medlem, kan det ikke tas opp igjen før skyldig kontingent er betalt.

## § 7 Tillitsvalgtes godtgjørelse
Tillitsvalgte kan motta rimelig honorar for sitt arbeid samt refusjon for faktiske utgifter, inkludert tapt arbeidsfortjeneste så fremt foreningen har tilgang til slik kapital. Utgifter til godtgjørelse , honorar og refusjon for faktiske utgifter skal fremgå av budsjett og regnskap.

## § 8 Årsmøte
Årsmøtet, som holdes hvert år innen mai måned, er foreningens høyeste myndighet.
Årsmøtet innkalles av styret med minst 1 måneds varsel, direkte til medlemmene og/eller ved kunngjøring i pressen/web. Forslag som skal behandles på årsmøtet skal være sendt til styret senest 2 uker før årsmøtet. Fullstendig saksliste må være tilgjengelig for medlemmene senest 1 uke før årsmøtet.

Alle medlemmer har adgang til årsmøtet. Årsmøtet kan invitere andre personer og/eller media til å være til stede.

Årsmøtet er vedtaksført med det antall stemmeberettigede medlemmer som møter. Ingen har mer enn én stemme, og stemmegivning kan ikke skje ved fullmakt.

På årsmøtet kan det ikke behandles forslag om vedtektsendring som ikke er oppført på sakslisten senest 1 uke før årsmøtet. Andre saker kan behandles og avgjøres når 2/3 av de fremmøtte krever det. Slik beslutning kan bare tas i forbindelse med godkjenning av sakslisten.

## § 9 Ledelse av årsmøtet
Årsmøtet ledes av valgt dirigent. Dirigenten behøver ikke å være medlem av Spillmakerlauget Øst.

## § 10 Stemmegivning på årsmøtet
Med mindre annet er bestemt skal et vedtak for å være gyldig være truffet med alminnelig flertall av de avgitte stemmene. Blanke stemmer skal anses som ikke avgitt.

Valg foregår skriftlig hvis det foreligger mer enn ett forslag. Bare foreslåtte kandidater kan føres opp på stemmeseddelen. Skal flere velges ved samme avstemming, må stemmesedlene inneholder det antall forskjellige kandidater som det skal velges ved vedkommende avstemming. Stemmesedler som er blanke, eller som inneholder ikke foreslåtte kandidater, eller annet antall kandidater enn det som skal velges, teller ikke, og stemmene anses som ikke avgitt.

Når et valg foregår enkeltvis og en kandidat ikke oppnår mer enn halvparten av de oppgitte stemmene, foretas bundet omvalg mellom de to kandidatene som har oppnådd flest stemmer. Er det ved omvalg stemmelikhet, avgjøres valget ved loddtrekning.

Når det ved valg skal velges flere ved en avstemming, må alle for å anses valgt ha mer enn halvparten av de avgitte stemmene. Dette gjelder ikke ved valg av vararepresentanter. Hvis ikke tilstrekkelig mange kandidater har oppnådd dette i første omgang, anses de valgt de som har fått mer enn halvparten av stemmene. Det foretas så bundet omvalg mellom de øvrige kandidatene, og etter denne avstemmingen anses de valgt de som har fått flest stemmer. Er det ved omvalg stemmelikhet, avgjøres valget ved loddtrekning.

## § 11 Årsmøtets oppgaver
Årsmøtet skal:
1.	Velge dirigent(er), sekretær(er) samt 1 representant til å underskrive protokollen.
2.	Behandle Spillmakerlauget Østs årsmelding og eventuelle gruppeårsmeldinger.
3.	Behandle Spillmakerlauget Østs regnskap i revidert stand.
4.	Behandle innkomne forslag og saker.
5.	Fastsette medlemskontingent
6.	Vedta Spillmakerlauget Østs budsjett
7.	Velge:
    - a.	Leder og nestleder
    - b.	Minst 1 Styremedlem(mer) og minst 1 varamedlem(mer)
    - c.	Revisor og dennes stedfortreder

Leder og nestleder velges enkeltvis. De øvrige medlemmer til styret velges samlet. Deretter velges varamedlemmer samlet, og ved skriftlig valg avgjøres rekkefølgen i forhold til stemmetall.
Alle styremedlemmer blir valgt for ett år om gangen.

## § 12 Ekstraordinære årsmøter
Ekstraordinære årsmøter holdes når styret bestemmer det, eller minst en tredjedel av de stemmeberettigede medlemmene krever det.

Det innkalles på samme måte som for ordinære årsmøter, med minst 14 dagers varsel.

Ekstraordinært årsmøte kan bare behandle og ta avgjørelse i de sakene som er kunngjort i innkallingen.

## § 13 Styret
Foreningen ledes av et styre på minst 3 til maks 7 antall medlemmer, i tillegg skal det være minst 1 varamedlem. Styret er høyeste myndighet mellom årsmøtene.
Styret kan maks bestå av en representant fra hvert foretak.

Styret skal:
1.	Iverksette årsmøtets bestemmelser.
2.	Oppnevne etter behov komiteer/utvalg/personer for spesielle oppgaver og utarbeide instruks for disse.
3.	Administrere og føre nødvendig kontroll med Spillmakerlauget Midts økonomi i henhold til de til enhver tid gjeldende instrukser og bestemmelser.
4.	Representere Spillmakerlauget Midt utad.
5.	Signere dokumenter for Spillmakerlauget Øst. Alle signeringer krever signatur fra 2 styremedlemmer i fellesskap.

Styret skal holde møte når lederen forlanger det eller et flertall av styremedlemmene forlanger det.

Styret er vedtaksført når et flertall av styrets medlemmer er til stede. Vedtak fattes med flertall av de avgitte stemmene. Ved stemmelikhet teller styrelederens stemme dobbelt.

## § 14 Grupper/avdelinger
Spillmakerlauget Øst kan organiseres med avdelinger og/eller grupper. Disse kan ledes av oppnevnte tillitspersoner eller av valgte styrer. Spillmakerlauget Østs årsmøte bestemmer opprettelsen av avdelinger/grupper, og hvordan disse skal organiseres og ledes.

For avdelingers/gruppers økonomiske forpliktelser hefter hele Spillmakerlauget Øst, og avdelinger/grupper kan ikke inngå avtaler eller representere Spillmakerlauget Øst utad uten styrets godkjennelse.

## § 15 Vedtektsendring
Endringer i disse vedtekter kan bare foretas på ordinært eller ekstraordinært årsmøte etter å ha vært på sakslisten, og det kreves 2/3 flertall av de avgitte stemmene.

## § 16 Oppløsning
Oppløsning av Spillmakerlauget Øst kan bare behandles på ordinært årsmøte. Blir oppløsning vedtatt med minst 2/3 flertall av de avgitte stemmene, innkalles ekstraordinært årsmøte 3 måneder senere.

Sammenslutning med andre foreninger anses ikke som oppløsning av Spillmakerlauget Midt. Vedtak om sammenslutning og nødvendige vedtektsendringer i tilknytning til dette treffes i samsvar med bestemmelsene om vedtektsendring, jfr. § 15.

